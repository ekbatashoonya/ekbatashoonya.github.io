Achha doston, chalo aaj aapko Maths ki ek aisi duniye mein lekar chalte hain jahan shayad aap mein se kuch log pehle aaye hon, par kai log shayad kabhi bhi na aaye hon.
Aur wah duniya hai, foundational maths ki, yaani ki basic maths.
Ab aapko lagega basic maths toh hoti hai calculation wali -- jahan addition, subtraction, counting, etc. sikhaaya jaata hai.
Yeh bhi ek tareeka hai maths ki duniya ko dekhne ka.
Parantu yeh hai maths se ek physical dosti karna -- haath milaana, hello-hi karna.
Yadi aap sach mein maths ae aatmeeyata se judna chahte hain, usey gale lagaana chahte hain, raat raat bhar baith kar usse mann ki baatein karna chahte hain, aur sabse zaroori baat, yadi aap maths ki kahaani khud usi ki zubaani sunna chahte hain, to aapko apna mann maths ke un buniyaadi yaani foundational aspects pe lagana hoga jinhe mathematicians taraashte taraashte yahan tak lekar aaye hain.
Masalan, kya aapko pata hai ki Bertrand Russell ne 1+1=2 saabit karne ke liye teen volumes ki ek book likh daali thi, jiska naam hai Principia Mathematica?
Aur aaj agar uss book ko bazaar mein khareedne jaao toh us 1800-2000 page ki original book ki keemat lagbhag ek karod rupay hai? https://www.peterharrington.co.uk/principia-mathematica-139071.html
Yeh book darshaati hai ki Maths ko vieham paristhitiyon se nikaal ke laane wale logon ko aaj nahi toh kal, daulat aur shauharat toh milti hi hai.
Parantu kya isliye maths padhi jaaye ki daulat aur shauharat mile? Haan, padh sakte hain, par asli maza toh maths ae dosti karne mein hai, atmeeyata banaane mein hai, Maths ki aatma se judne mein hai.
Daulat, Shauharat, aur kaamyaabi toh haath dho kar peeche pad jaayegi agar hum kaabiliyat par dhyaan denge.
Aur maths mein kaabiliyat na keval aapko phal deti hai, balki aapko bal, buddhi, aur anand bhi deta hai.
Mathematics ka itihaas itna lamba aur rochak hai ki aaj ke yug je har insaan ko iska anand lena zaroori hai.
Parantu roz-marra ki iss zindagi mein hum daal-roti ke chakkar mein samay hi nahi nikaal paate.
Toh aaiye Mathematics ki ek aisi yaatra par chalte hain jahan un prashnon ke uttar khojenge jinhe ya tih kabhi aapne socha tha par aapko daant kar chup kara diya gaya, ya fir shayad aapne kabhi socha hi nahi hoga.
Hum maths ke concepts se lekar kahaaniyon tak sab pehluon par baat karenge.
Aur jo aadhunik maths seekhne mein sabse bada roda hai -- bhaasha -- usko mitaane ki koshish karenge.
Yahan humne mehez Google Translate ya AI ka use karke English ko Hindi mein nahi, balki haath se Hindi mein content banaya hai, jo ki aapko original lage, aur behtar samajh mein aaye.
Haalanki hum abhi Hindi bhaashi logon par focus kar rahe hain, par jald hi hum anya bhaashaaon mein bhi aona contemt release karenge.
Aur jo ek-bata-shoonya ki neev hai, wo iss baat par rakhi gayi hai ki English se ghabraana nahi hai, usse duur nahi bhaagna hai, balki usko bhi gale laga ke samajhna hai, aur duniya bhar ke mathematicians aur scientists se baat-cheet karni hai.
Jo achhi maths ki books hoti hain (sirf text books nahi, maths ki novels bhi aati hain), unme ye tak discuss hota hai ki maths ko "Maths" bulaaya jaaye ya "Math"? Aur logon ne wahan bhi apni tippaniyaan di hain.
Hum chahte hain ki aap sab maths ko apne jeevan ka ek hissa bana sakein, aur aage jaakar usey apni unnati ka maarg banaayein.
Jo students competitive exams ki taiyyari kar rahe hain, unhe usually sirf calculative (numerical) ya thodi bahut theoretical maths ki hi zarurat hoti hai.
Par kuch aise exams bhi hain (jaise ki UPSC) jo aapko buniyaadi samajh ko test karte hain. Aise exams ki taiyyari ke liye aapko mann se basics ko samajhne pe zor dena hoga.
Aage badhna hi nahi hai ye pooche bina ki "Arey, ye kaise hua? Ye kahan se aaya?"
Ek baat hum sabko samajhni zaroori hai ki aadhunik maths poori tarah se man-made hai, isliye isey poorntayah samjha jaa sakta hai.
Aap maths padh padh kar aisi jagah pahuch sakte hain jahan ab aap kuch apni taraf se yogdaan dekar ek nayi theory ya concept ya explanation lekar aayein.
Par wah karne ke liye aapko do baatein samajhni hongi:
- we are standing on the shoulders of giants of the past -- hum poorv ke mahaan logon ke kandhon pe khade hain
- we need to stand neck-to-neck with contemporary giants -- aaj ke mahaan logon ke saath kandhe se kandha milaake khade hona padega.
Yeh karne ke liye hame kai saare bhramon ko todna padega.
Sabse bada bhram toh English ka hi hai. Ki hamari English kharab hai aur hame Hindi mein samjhao.
Aur doosra bhram hai ki hamein maths samajh mein nahi aati, hum chhod rahe hain.

Hame ye vishwas hai ki aap log hamare saath ka ye safar bahut maze se kaatenge. Milte hain jald hi!
