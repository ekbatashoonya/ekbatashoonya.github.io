# Ek Bata Shoonya â€“ Introduction

Achha doston, chalo aaj aapko Maths ki ek aisi duniya mein lekar chalte hain jahan shayad aap mein se kuch log pehle aa chuke hon, par kai log shayad kabhi bhi na aaye hon.

Aur woh duniya hai **foundational mathematics** ki. Yaani basic maths.

Ab aapko lagega ki basic maths toh wahi hoti hai jahan addition, subtraction, counting, wagairah sikhaya jaata hai. Yeh bhi ek tareeka hai maths ko dekhne ka. Par woh sirf maths se ek physical dosti karna hai, haath milana, hello-hi karna.

Agar aap sach mein maths se aatmeeyata banana chahte hain, use gale lagana chahte hain, raat bhar baithkar usse mann ki baatein karna chahte hain, aur sabse zaroori baat, agar aap maths ki kahaani khud usi ki zubaani sunna chahte hain, toh aapko uske buniyaadi, yaani foundational aspects par dhyaan dena hoga. Un pehluon par jo mathematicians ne sadiyon tak taraash-taraash kar mazboot kiye hain.

## 1 + 1 = 2 Itna Seedha Nahi Tha

Masalan, kya aapko pata hai ki `1 + 1 = 2` ko logically establish karne ke liye Bertrand Russell aur Alfred North Whitehead ne teen volumes ki ek mahaan granth likhi thi, *Principia Mathematica*?

Itna gehra kaam sirf ek chhoti si baat ko pakka karne ke liye!

Yeh humein batata hai ki maths sirf numbers ka khel nahi hai. Yeh tark ka, structure ka, aur clarity ka shikhar hai.

## Maths Kyun Padhein?

Par kya maths isliye padhi jaaye ki daulat aur shauharat mile? Ho sakta hai mile. Par asli maza toh maths se dosti karne mein hai. Uski aatma ko samajhne mein hai.

Daulat aur safalta toh aksar kaabiliyat ke peeche aati hain. Aur maths mein kaabiliyat sirf parinaam nahi deti, woh bal deti hai, buddhi deti hai, aur sabse zaroori, ek anokha anand deti hai.

## Ek Yaatra Ki Shuruaat

Mathematics ka itihaas itna lamba aur rochak hai ki har yug ke insaan ko iska swaad lena chahiye. Par roz-marra ki zindagi mein hum daal-roti ke chakkar mein samay hi nahi nikaal paate.

Toh aaiye, ek aisi yaatra par chalte hain jahan hum un prashnon ke uttar khojenge jinhe ya toh kabhi poocha gaya aur daba diya gaya, ya shayad kabhi poocha hi nahi gaya.

Hum concepts se lekar kahaaniyon tak dono par baat karenge.

Aur jo aaj maths seekhne mein sabse bada roda hai, **bhaasha**, usse dheere-dheere hataane ki koshish karenge.

## Bhaasha Se Aage

Yahan humne sirf Google Translate ya AI se English ko Hindi mein convert nahi kiya hai. Yahan content haath se likha gaya hai, is tareeke se ki woh asli lage, aur seedha dil aur dimaag tak pahuche.

Filhaal focus Hindi-bhaashi students par hai. Par dheere-dheere hum anya bhaashaon mein bhi content lekar aayenge.

Ek Bata Shoonya ki neev ek aur mahatvapurn baat par rakhi gayi hai:

- English se ghabrana nahi hai.
- Usse door bhaagna nahi hai.
- Balki use bhi gale lagana hai.

Kyuki aaj ki mainstream mathematics largely English mein likhi jaati hai.

Hamara lakshya hai ki aap kisi bhi bhaasha ke ho, aap mathematics ko samajh bhi sakein, consume bhi kar sakein, aur future mein contribute bhi kar sakein.

## Exams Aur Soch

Competitive exams ki taiyyari karne waale students ko aam taur par calculative ya limited theoretical maths ki zarurat hoti hai. Par kuch exams, jaise UPSC, aapki buniyaadi samajh ko test karte hain.

Wahan sirf formula nahi, soch ka structure kaam aata hai.

Isliye aage badhne se pehle rukkar poochna zaroori hai:

> "Yeh kaise hua? Yeh kahan se aaya?"

## Aap Kahan Tak Ja Sakte Hain?

Aadhunik mathematics poori tarah man-made hai. Isliye ise poori tarah samjha ja sakta hai. Yeh koi rahasya nahi jo kuch chuninda logon ke liye hi bana ho.

Aap itna aage badh sakte hain ki kal ko aap khud ek nayi theory, naya concept, ya naya explanation dene lagen.

Par uske liye do baatein samajhni hongi:

- We are standing on the shoulders of giants, hum poorv ke mahaan logon ke kandhon par khade hain.
- Hamein aaj ke mahaan logon ke saath kandhe se kandha milaakar chalna hoga.

Aur is safar mein kuch bhramon ko todna padega.

Sabse bada bhram:  
**"Hamari English kamzor hai, isliye maths hamare liye nahi."**

Doosra bhram:  
**"Maths humse nahi hoti."**

Ek Bata Shoonya in dono bhramon ko dheere-dheere todne ki koshish hai.

---

Hamein poora vishwas hai ki aap is safar ka hissa banenge, aur isey sirf seekhne ka nahi, jeene ka safar banaayenge.

**Milte hain jald hi.**
