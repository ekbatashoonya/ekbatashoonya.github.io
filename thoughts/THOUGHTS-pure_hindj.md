# एक बटा शून्य: परिचय

अच्छा दोस्तों, चलो आज आपको गणित की एक ऐसी दुनिया में लेकर चलते हैं जहाँ शायद आप में से कुछ लोग पहले आ चुके हों, पर कई लोग शायद कभी भी न आए हों।

और वह दुनिया है **आधारभूत गणित** की। यानी बुनियादी गणित।

अब आपको लगेगा कि बुनियादी गणित तो वही होती है जहाँ जोड़, घटाव, गिनती आदि सिखाए जाते हैं। यह भी गणित को देखने का एक तरीका है। पर वह सिर्फ गणित से एक बाहरी परिचय करना है, हाथ मिलाना, नमस्ते करना।

अगर आप सच में गणित से आत्मीयता बनाना चाहते हैं, उसे गले लगाना चाहते हैं, रात भर बैठकर उससे मन की बातें करना चाहते हैं, और सबसे ज़रूरी बात, यदि आप गणित की कहानी स्वयं उसी की ज़ुबानी सुनना चाहते हैं, तो आपको उसके बुनियादी पक्षों पर ध्यान देना होगा। उन पहलुओं पर जिन्हें गणितज्ञों ने सदियों तक तराश-तराश कर मज़बूत किया है।

## 1 + 1 = 2 इतना सरल नहीं था

क्या आपको पता है कि `1 + 1 = 2` को तार्किक रूप से सिद्ध करने के लिए बर्ट्रेंड रसेल और अल्फ्रेड नॉर्थ व्हाइटहेड ने तीन खंडों का एक महान ग्रंथ लिखा था, *प्रिन्सिपिया मैथेमेटिका*?

इतना गहरा कार्य केवल एक छोटी-सी बात को प्रमाणित करने के लिए!

यह हमें बताता है कि गणित केवल संख्याओं का खेल नहीं है। यह तर्क का, संरचना का और स्पष्टता का शिखर है।

## गणित क्यों पढ़ें?

क्या गणित इसलिए पढ़ी जाए कि धन और प्रसिद्धि मिले? हो सकता है मिले। पर असली आनंद तो गणित से मित्रता करने में है, उसकी आत्मा को समझने में है।

धन और सफलता तो अक्सर योग्यता के पीछे आती हैं। और गणित में योग्यता केवल परिणाम नहीं देती, वह बल देती है, बुद्धि देती है, और सबसे बढ़कर एक विशिष्ट आनंद देती है।

## एक यात्रा की शुरुआत

गणित का इतिहास इतना लंबा और रोचक है कि हर युग के मनुष्य को इसका रस लेना चाहिए। पर रोज़मर्रा की ज़िंदगी में हम दाल-रोटी के चक्कर में समय ही नहीं निकाल पाते।

तो आइए, एक ऐसी यात्रा पर चलें जहाँ हम उन प्रश्नों के उत्तर खोजें जिन्हें या तो कभी पूछा गया और दबा दिया गया, या शायद कभी पूछा ही नहीं गया।

हम अवधारणाओं से लेकर कहानियों तक, हर पक्ष पर बात करेंगे।

और जो आज गणित सीखने में सबसे बड़ा अवरोध है — भाषा — उसे धीरे-धीरे हटाने का प्रयास करेंगे।

## भाषा से आगे

यहाँ हमने केवल किसी अनुवाद उपकरण का सहारा लेकर सामग्री तैयार नहीं की है। यहाँ लेखन इस प्रकार किया गया है कि वह स्वाभाविक लगे और सीधे हृदय और मस्तिष्क तक पहुँचे।

फिलहाल ध्यान हिन्दी-भाषी विद्यार्थियों पर है, पर धीरे-धीरे अन्य भाषाओं में भी सामग्री उपलब्ध कराई जाएगी।

एक बटा शून्य की नींव एक और महत्वपूर्ण विचार पर रखी गई है:

- अंग्रेज़ी से घबराना नहीं है।
- उससे दूर भागना नहीं है।
- बल्कि उसे भी अपनाना है।

क्योंकि आज की मुख्यधारा की गणित प्रायः अंग्रेज़ी में लिखी जाती है।

हमारा लक्ष्य है कि आप किसी भी भाषा के हों, आप गणित को समझ सकें, पढ़ सकें और आगे चलकर उसमें योगदान भी दे सकें।

## परीक्षाएँ और सोच

प्रतियोगी परीक्षाओं की तैयारी करने वाले विद्यार्थियों को सामान्यतः गणनात्मक या सीमित सैद्धांतिक गणित की आवश्यकता होती है। पर कुछ परीक्षाएँ, जैसे संघ लोक सेवा आयोग, आपकी बुनियादी समझ की परीक्षा लेती हैं।

वहाँ केवल सूत्र काम नहीं आते, वहाँ सोच की संरचना काम आती है।

इसलिए आगे बढ़ने से पहले रुककर यह पूछना आवश्यक है:

> “यह कैसे हुआ? यह कहाँ से आया?”

## आप कहाँ तक पहुँच सकते हैं?

आधुनिक गणित पूरी तरह मनुष्य-निर्मित है। इसलिए इसे पूरी तरह समझा जा सकता है। यह कोई रहस्य नहीं जो केवल कुछ चुनिंदा लोगों के लिए ही बना हो।

आप इतना आगे बढ़ सकते हैं कि भविष्य में स्वयं कोई नई संकल्पना, नया सिद्धांत या नई व्याख्या प्रस्तुत कर सकें।

पर उसके लिए दो बातें समझनी होंगी:

- हम पूर्वज महान गणितज्ञों के कंधों पर खड़े हैं।
- और हमें अपने समय के महान विद्वानों के साथ कंधे से कंधा मिलाकर चलना होगा।

इस यात्रा में कुछ भ्रमों को तोड़ना आवश्यक है।

सबसे बड़ा भ्रम:  
**“मेरी अंग्रेज़ी अच्छी नहीं है, इसलिए गणित मेरे लिए नहीं है।”**

दूसरा भ्रम:  
**“मुझसे गणित नहीं होती।”**

एक बटा शून्य इन दोनों भ्रमों को धीरे-धीरे समाप्त करने का एक प्रयास है।

---

हमें पूरा विश्वास है कि आप इस यात्रा का हिस्सा बनेंगे, और इसे केवल सीखने का नहीं, बल्कि जीने का मार्ग बनाएँगे।

**मिलते हैं जल्द ही।**
